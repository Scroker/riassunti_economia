# Operazioni di assestamento
Le scritture di assestamento vengono redatte il 31 dicembre, prima della chiusura di tutti i conti derivanti dalla contabilità generale. I saldi riportati dalla contabilità generale devono essere «assestati» nel rispetto del principio della competenza economica. I costi e i ricavi rilevati non sempre si riferiscono all'anno di chiusura del bilancio, sono pertanto necessarie scritture di storno o integrazione per separare le quote di costo e di ricavo di competenza dell'esercizio in corso da quelle relative all'esercizio futuro. Sempre nel rispetto del principio di competenza economica, i costi devono essere correlati ai ricavi. 

- **Scritture di rettifica**: eliminano costi o ricavi che, sebbene siano stati rilevati contabilmente, sono di competenza, in tutto o in parte, dell'esercizio futuro. Un esempio di tali scritture sono le *Rimanenze finali* o i *Risconti attivi e passivi*
- **Scritture di integrazione**: aggiungono costi o ricavi che, sebbene di competenza dell'esercizio, non hanno ancora avuto una manifestazione numerata. Un esempio di tali scritture sono i *Ratei attivi e passivi*
- **Scritture di ammortamento**: suddividono i costi pluriennali in quote che sono assegnate a ciascun anno di esercizio del periodo di ammortamento.

## Le rimanenze finali
A fine anno le imprese industriali e commerciali redigono l'inventario per individuare le rimanenze di magazzino: materie prime, semilavorati e prodotti finiti o merci. 

- L'esistenza di materie prime in magazzino significa che l'azienda ha rilevato costi nell'esercizio di chiusura, ma ne ha utilizzato solo una parte. 
- L'esistenza di semilavorati in magazzino implica invece che l'azienda ha rilevato dei costi di approvvigionamento e di trasformazione nell'esercizio in chiusura, ma ne ha utilizzato solo una parte. 
- L'esistenza di prodotti finiti e di merci in magazzino, implica che l'azienda ha rilevato i costi di approvvigionamento e/o di produzione nell'esercizio in chiusura, ma non ha ancora conseguito i relativi ricavi.

Il valore delle rimanenze finali rappresenta una **componente positiva di reddito**, in quanto rettifica il valore di costi già sostenuti, ma non di competenza dell'esercizio e consente di rinviare questi costi, detti **costi sospesi**, all'esercizio successivo. È evidente che le rimanenze finali di un esercizio saranno uguali alle rimanenze iniziali dell'esercizio successivo.
Le rimanenze iniziali, al contrario saranno una componente negativa di reddito. Dal momento che le rimanenze finali sono parti del patrimonio aziendale, esse sono rilevate anche nella sezione "attivo" dello stato patrimoniale.

## Risocnti attivi e passivi
I risconti attivi e passivi rappresentano rispettivamente quote di costi e di ricavi che hanno già avuto la loro manifestazione finanziaria ma che sono di competenza di uno o più esercizi successivi. I risconti sono:

- **Attivi** se tengono conto di uscite già liquidate relativi a costi non ancora maturati (affitto anticipato).
- **Passivi** se tengono conto di entrate già liquidate relative a prestazioni non ancora erogate (pagamento anticipato).

## Ratei attivi e passivi
I ratei, attivi e passivi, rappresentano rispettivamente le quote di costi e ricavi che sono di competenza dell'esercizio corrente ma che avranno la loro manifestazione finanziaria nell'esercizio successivo. I ratei sono:

- **Attivi** se tengono conto di entrate future relative a ricavi già maturati, ma non ancora liquidati.
- **Passivi** se sono relativi ad uscite future relative a costi già maturati, ma non ancora liquidati.

## Ammortamenti
Rappresentano i conti accesi all'acquisto di immobilizzazioni, materiali e immateriali, che accolgono costi pluriennali, espressivi di condizioni produttive, utilizzabili per più anni consecutivi. Esistono due metodi di rappresentazione dell'ammortamento:

- **Ammortamento indiretto (o fuori conto)**: L'azienda rileva il costo dell'esercizio in contropartita accende il **fondo di ammortamento** che costituisce una posta rettificativa del valore dell'attivo patrimoniale.
- **Ammortamento diretto (o in conto)**: questo procedimento, utilizzato per le immobilizzazioni immateriali, prevede che la quota di ammortamento venga portata in diretta diminuzione del costo da ammortizzare.