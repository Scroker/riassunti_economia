### Le decisioni di investimento o finanziamento
Un'impresa è un'attività economica organizzata ai fini della produzione o dello scambio di beni o servizi. Ogni attività svolta da un'impresa ha un determinato costo, pertanto ogni impresa si trova molto spesso a dover decidere quali attività portare avanti in base ai costi e alle rendite future che queste genereranno. Le imprese devono anche decidere come finanziare la spesa iniziale che un'attività comporta.

Le decisioni che riguardano la scelta dei progetti da portare avanti sono dette **scelte di investimento**, tali scelte vengono anche dette di *capital budgeting*, poiché le aziende in genere preparano ad inizio anno un piano dettagliato su quali progetti intraprendere nel corso dell'anno detto **capital budget**. Le decisioni che riguardano invece il come finanziare i progetti scelti sono dette **scelte di finanziamento**. In genere le scelte di finanziamento sono illimitate per un'azienda, ma possiamo raggrupparle in due macro alternative: chiedere capitale in prestito ai mercati finanziari o ricorrere a strategie di autofinanziamento. L'autofinanziamento da parte di un'azienda sarebbe la possibilità di reinvestire i guadagni ottenuti dai passati progetti nei nuovi per aumentare ulteriormente tale guadagno. I mercati finanziari invece consentono di prendere in prestito denaro da soggetti terzi cedendo quote della società tramite azioni o promettendo un'interesse sul denaro prestato tramite prestito bancario o obbligazioni.

Il **financial manager** è il responsabile che si occupa proprio di decidere su quali progetti investire e come finanziarli. Questa figura nelle piccole aziende è in genere ricoperta da una singola persona che spesso è anche l'amministratore delegato dell'azienda. Nelle grandi aziende invece la responsabilità della progettazione di un nuovo asset è diffusa all'interno dell'impresa coinvolgendo non solo il top manager ma tutti i livelli coinvolti fino ad arrivare all'ingegnere che lo progetta.

L'obiettivo del **financial manager** è quello di aumentare il valore dell'azienda. Dal punto di vista degli stockholder questo si traduce nella massimizzazione del valore dell'impresa in termini di azioni e dividendi. Per fare ciò il financial manager deve fare *trade-off* tra il progetto scelto dall'impresa e le proposte simili presenti sul mercato azionario. Questo perché se l'impresa investe in un determinato progetto al posto di restituire i soldi agli azionisti, allora quest'ultimi perdono l'opportunità di investirli sui mercati finaziari. Pertanto l'esito del **trade-off** è determinato dal tasso di rendimento del progetto in analisi paragonato con le alternative presenti sui mercati finanziari a parità di rischio. Il tasso di rendimento di tali alternative è detto invece **costo opportunità del capitale**.

Generalmente nelle aziende di dimensione medio/grande i manager finanziari non sono azionisti dell'azienda. Questo aspetto è definito come **separazione tra proprietà e controllo**. Tale separazione permette sia la gestione da parte di manager professionisti altamente qualificati, sia una continuità nell'operatività nel caso in cui la proprietà dell'azienda dovesse cambiare. Una problematica che incorre in questo modello di governance è che i manager potrebbero non perseguire gli interessi degli azionisti o fare scelte di investimento che non ne tutelano gli interessi. Il conflitto di interessi tra la proprietà e il controllo prende il nome di **problema di agenzia**. Le soluzioni che sono state trovate per evitare il presentarsi di tali problematiche sono:

- **Piani di remunerazione**: si struttura un piano di remunerazione per cui i manager ottengono dei bonus al conseguimento degli obiettivi voluti dagli azionisti, un esempio sono i piani di *Stock Options* in cui il manager viene remunerato con una percentuale di stipendio fisso più una quota variabile in base al lavoro svolto erogata sotto forma di quote azionarie, che potrebbero portarlo con il tempo a divenirne proprietario dell'azienda.
- **Consiglio di amministrazione**: un'entità di cui fanno parte soggetti che non sono né azionisti né manager dell’impresa e che fungono garante dell'operato del manager nei confronti degli interessi degli azionisti. I manager sono infatti sostituibili, manager inefficienti vengono sostituisti da manager più efficienti.
- **Monitoraggio da parte degli analisti finanziari**: Le attività di un'azienda sono in genere strettamente connesse al prezzo delle sua azioni. Pertanto, possiamo vedere il suddetto prezzo come un indicatore di fiducia da parte dei mercati nell'operato dell'azienda e quindi implicitamente nella sua governance. Il monitoraggio da parte degli analisti finanziari risulta pertanto uno strumento importante per la valutazione dell'operato del management.
- **Scalate ostili**: quando un’impresa non mantiene la performance attesa, probabilmente l’amministratore delegato sta portando avanti una gestione inefficiente. Di conseguenza anche il prezzo delle azioni andrà al ribasso. Questo espone l'impresa al rischio di acquisizioni ostili, ovvero lo sfruttamento di un momentaneo disallineamento del prezzo rispetto al valore reale, da parte un acquirente ostile alla proprietà precedente, per presentare un’offerta pubblica in borsa, al fine di acquisire l'impresa e mettere in atto altre strategie per farne rialzare il valore di mercato.
- **Pressione degli azionisti**: se gli azionisti si trovassero in totale disaccordo con la governance dell'azienda o il prezzo delle azioni dovesse scendere oltre la loro soglia di tolleranza, questi potrebbero decidere di vendere le proprie azioni. Tale operazione causerebbe una riduzione del valore di queste ultime e renderebbe più difficile all'azienda reperire capitale tramite i mercati finanziari.

Un altro obiettivo per chi si occupa di gestire l'impresa è la cura degli interessi degli stakeholder, poiché per aumentare il valore si potrebbe ricorrere a pratiche controproducenti come ad esempio evitare la formazione per i dipendenti o non investire nel wellfare aziendale, generando un risparmio dovuto a semplici tagli più che ad una gestione oculata delle finanze, senza nessun ritorno sul lungo periodo e che pertanto potrebbe avere conseguenze disastrose in futuro.