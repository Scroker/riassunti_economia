
### L'inflazione
L'inflazione è un processo di aumento continuo e generalizzato dei prezzi dei beni destinati al consumo delle famiglie. Si misura a partire dalla costruzione di un **indice dei prezzi al consumo**. Questo indice è uno strumento statistico che misura le variazioni nel tempo dei prezzi di un insieme di beni chiamato **paniere**, rappresentativo dei consumi effettivi delle famiglie in uno specifico anno.
L'ISTAT produce **tre diversi indici dei prezzi al consumo**:

- **Per l'intera collettività nazionale (N.I.C.)**: misura l'inflazione dell'intero sistema economico; considera l'Italia come un'unica grande famiglia di consumatori, all'interno della quale le abitudini di spesa sono molto differenziate. Per gli organi di governo il N.I.C. rappresenta il parametro da guardare per la realizzazione delle politiche economiche.
- **Per le famiglie di operai e impiegati (F.O.I.)**: si riferisce ai consumi dell'insieme di famiglie che fanno capo a un lavoratore dipendente. È un indice usato per adeguare periodicamente i valori monetari, ad esempio gli affitti o gli assegni dovuti al coniuge separato.
- **L'indice ammortizzato europeo (I.P.C.A.)**: è stato sviluppato per assicurare una misura dell'inflazione compatibile al livello europeo. Viene assunto come indicatore per verificare la convergenza delle economie dei paesi appartenenti all'Unione Europea, ai fini dell'accesso e permanenza all'unione monetaria.

Questi tre indici si basano su un'unica rilevazione e sulla stessa metodologia di calcolo, condivisa a livello internazionale.

- *N.I.C.* e *F.O.I.* si basano sullo stesso **paniere**, ma il peso attribuito ad ogni bene è diverso, a seconda dell'importanza che questi rivestono nei consumi della popolazione di riferimento. Per il N.I.C. la **popolazione di riferimento** è la popolazione presente sul territorio nazionale; per il F.O.I. è l'insieme dei residenti che fanno capo ad un operaio o un impiegato. Il prezzo dei beni considerati dai due indici è sempre il prezzo di vendita.

- L'*I.P.C.A.* ha in comune con il *N.I.C* la popolazione di riferimento, ma si differenzia dai due indici perché esclude, sulla base di un accordo comunitario, le lotterie, il lotto e i concorsi pronostici dal paniere. Inoltre l'*I.P.C.A.* considera non il prezzo di vendita ma quello effettivamente pagato dai consumatori e tiene conto delle riduzioni temporanee di prezzo.
