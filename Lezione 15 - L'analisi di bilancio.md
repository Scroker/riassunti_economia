# L'analisi del bilancio
L'analisi di bilancio è una tecnica di confronto di dati normalmente trattati da più bilanci d'esercizio comparati nel tempo, con riferimento sempre alla stessa impresa, e/o nello spazio, con riferimento ad imprese diverse. Il fine di tale tecnica è di potere, entro certi limiti, studiare aspetti della gestione aziendale complementari a quelli espressi dalla misura del reddito di esercizio. Un'analisi di bilancio richiede per tanto un confronto per decidere quale comparazione impiegare e quali sono gli obiettivi di un'impresa. Esistono tre tipi di analisi del bilancio:

- **Analisi reddituale**: è volta ad accertare l'equilibrio economico, ovvero la capacità dell'impresa di remunerare tutti i fattori produttivi, compreso il capitale di rischio.
- **Analisi di liquidità**: è volta ad accettare l'equilibrio finanziario, ovvero la capacità dell'impresa di far fronte ai propri impegni attraverso le risorse a sua disposizione.
- **Analisi di solidità patrimoniale**: è volta ad accertare l'equilibrio patrimoniale, ovvero la capacità dell'impresa di gestire in modo efficiente il capitale.

L'analisi del bilancio deve seguire una certa procedura composta dalle seguenti fasi

1) Espressione di un giudizio sull'attendibilità convenzionale dei dati di bilancio;
2) Riclassificazione dei valori di bilancio;
3) Scelta delle tecniche di analisi:
4) Espressione di un giudizio sui risultati raggiunti

## Riclassificazione stato patrimoniale
La riclassificazione dello stato patrimoniale consiste nell'organizzare e rielaborare i dati relativi alle attività e passività di un'impresa. L'obiettivo è fornire una fotografia più chiara della consistenza del patrimonio aziendale, mettendone in luce il valore degli impieghi e le fonti di capitale.

## Riclassificazione del conto economico
Gli schemi di riclassificazione del conto economico cono tre:

- **A costo del venduto**: volto a evidenziare la suddivisione tra costi diretti e indiretti della gestione operativa.
- **A margine di contribuzione**: volto a evidenziare la suddivisione tra costi fissi e variabili della gestione operativa.
- **A valore aggiunto**: volto a evidenziare la suddivisione tra costi relativi alle risorse esterne e costi relativi alle risorse interne della gestione operativa.

Il modello di riclassificazione a valore aggiunto è quello maggiormente utilizzato, poiché i margini che ne derivano sono proprio quelli impegnati nell'analisi di bilancio. Inoltre questo schema può essere ricostruito a partire dal CE civilistico, mentre le altre due riclassificazioni possono essere provenienti dalla contabilità analitica circa la diversa articolazione dei costi.

## Analisi di solidità patrimoniale
L'analisi patrimoniale è finalizzata ad analizzare la struttura del patrimonio e verificare la solidità dell'azienda. Tramite tale analisi è possibile valutare la composizione delle fonti finanziarie dell'azienda, scisse fra capitale proprio e capitale di terzi, e quindi l'indebitamento della stessa.

### La leva finanziaria
La *leva finanziaria* (Debt/Equity) è un indicatore che rappresenta l'indebitamento di un'impresa.
$$Indice\ leva\ finanziaria = \frac{capitale\ di\ terzi}{capitale\ proprio}$$
Indica l'autonomia o la dipendenza finanziaria dell'impresa, ha un **valore pari a 1 se l'impresa impiega 50% di capitale proprio e 50% di capitale di debito**, ha un **valore maggiore di 1 se l'impresa utilizza più capitale di debito che proprio** e quindi è sotto-capitalizzata, ha un **valore minore di 1 se l'impresa utilizza più capitale proprio che di debito** e quindi ha un buon grado di autonomia finanziaria.
Se il valore inoltre è maggiore di 2 significa che l'azienda sta ricorrendo prevalentemente al capitale di terzi che molto probabilmente sta ad indicare una situazione patologica dell'impresa.

## Analisi Liquidità
Gli indici di liquidità sono dati dal rapporto tra le voci correnti dell'attivo e le voci di solvibilità dell'azienda nel breve periodo. I principali indici di liquidità sono:

- Indice di liquidità
- Test acido
- Capitale circolante netto

### L'indice di liquidità
Indica, con valore maggiore di uno, che l'ammontare delle attività che ritorneranno in forma liquida entro un anno è superiore ai debiti che nello stesso arco temporale diventeranno esigibili, il contrario altrimenti.
$$Indice\ di\ liquidità=\frac{Attività\ immediate}{Passività\ correnti}$$

### Test acido
Rispetto all'indice di liquidità al numeratore presenta solo le attività correnti monetarie.
$$Test\ acido=\frac{Liquidità\ immediate}{Passività\ correnti}$$

### Capitale circolante netto
Il C.C.N. esprime la misura in cui l'impresa è in grado di far fronte agli impegni assunti nel breve periodo con il realizzo delle attività a breve. Tramite il controllo di questo indicatore è possibile evitare situazioni di crisi di liquidità e di compromette l'equilibrio finanziario. È dato dalla differenza tra attività e passività correnti, in formule:

$$C.C.N. = Attività\ correnti - Passività\ correnti$$

Tuttavia, alcuni autori considerano il C.C.N. come la differenza tra le sole attività e passività operative.

## Analisi reddituale
L'analisi reddituale o economica tende ad accertare l'equilibrio economico che fa riferimento ai costi, ai ricavi ed al reddito, e che consiste nella capacità dell'azienda di remunerare tutti i fattori produttivi, compreso il capitale apportato dal titolare o dai soci, senza alterare l'equilibrio finanziario. I principali indicatori di redditività sono:

- Return on Investment (R.O.I.)
- Returno on Sale (R.O.S.)
- Return on Equity (R.O.E.)
- Returno on Debts (R.O.D.)

### Return on investment (R.O.I.)
Il R.O.I. è un indice economico che misura la redditività del capitale investito e quindi la capacità di ottenere ritorni sugli investimenti.
$$Redditività\ del\ capitale\ investito=\frac{Reddito\ operativo}{Capitale\ investito\ netto\ operativo}$$
Una possibile variante del R.O.I. è la seguente
$$Redditività\ del\ capitale\ investito=\frac{Reddito\ operativo}{Totale\ attivo}$$
Inoltre in letteratura molti autori utilizzano una versione più adeguata del R.O.I. considerando al denominatore la semisomma del capitale investito all'inizio del periodo e quello risultante alla fine dello stesso. In questo modo si supera il problema di avere al numeratore un flusso e al denominatore uno stock.
$$Redditività\ del\ capitale\ investito=\frac{Reddito\ operativo}{Attività \ totali\ medie}$$

### Return on sales (R.O.S.)
Il R.O.S. è un indice economico che rappresenta la redditività delle vendite, misurando il margine di reddito prodotto per ogni unità di valore fatturato e che ha come scopo quello di valutare nel generale i profitti rispetto al fatturato conseguito.
$$Redditività\ delle\ vendite=\frac{Reddito\ operativo}{Ricavi\ di\ vendita}$$

### Return on equity (R.O.E.)
Il R.O.E. è un indice economico che misura la redditività del capitale proprio. L'indicatore viene utilizzato per verificare il tasso di remunerazione del capitale di rischio. Il R.O.E. non è solo detreminato dalle scelte compiute nell'ambito della gestione caratteristica, ma anche dalle decisioni in merito alla gestione finanziaria e patrimoniale.
$$Redditività\ dell'equity=\frac{Utile\ netto}{Patrimonio\ netto}$$
In letteratura molti autori utilizzano una versione più adeguata del R.O.E. considerando al denominatore la semisomma del capitale proprio all'inizio del periodo e quello risultante alla fine dello stesso. In questo modo si supera il problema di avere al numeratore un flusso e al denominatore uno stock.
$$Redditività\ dell'equity=\frac{Utile netto}{Patrimonio\ netto\ medio}$$

### Return on debts (R.O.D.)
Il R.O.D. è un indice che misura l'onerosità del capitale preso a prestito da terzi. Il capitale di debito include solo i prestiti onerosi, ovvero quelli erogati dagli istituti di credito a breve e medio/lungo termine. Tuttavia, alcuni autori considerano il R.O.D. in forma approssimata inserendo al denominatore il totale dei debiti.
$$Costo\ del\ capitale\ di\ debito=\frac{Oneri\ finanziari}{Capitale\ di\ debito}$$

### La leva finanziaria
La leva finanziaria viene utilizzata per spiegare come varia il R.O.E. al variare della struttura finanziaria dato un certo R.O.I. e un certo R.O.D.\
Al contrario del R.O.I. l'indice di redditività del capitale proprio (R.O.E.) è influenzato dall'entità degli oneri finanziari sostenuti dall'azienda per remunerare i suoi finanziatori esterni.\
L'indice di redditività del capitale proprio (R.O.E.) e l'indice di redditività del capitale investito (R.O.I.) sono tanto più divergenti quanto più alta è la partecipazione del capitale di credito al finanziamento dell'azienda.\
La relazione tra i due indici di relatività viene denominata **effetto di leva finanziaria** ed è originata dallo scostamento fra il tasso di redditività del capitale investito e il costo del capitale di debito.\
L'effetto di leva finanziaria si manifesta in senso positivo se il R.O.I. è maggiore del R.O.D., in senso negativo se il R.O.D. è maggiore del R.O.I.
$$ROE=\bigg{[}ROI+(ROI-ROD)*\frac{CT}{CN}\bigg{]}*(1-TF)$$
Se R.O.I. > R.O.D. l'impresa è in grado di investire le risorse acquisite con il vincolo del debito ottenendo una redditività (R.O.I.) superiore all'onerosità (R.O.D) delle stesse.
In questo caso il R.O.E. cresce all'aumentare dell'indebitamento.\
Se R.O.I. < R.O.D. l'impresa investe le risorse acquisite con il vincolo del debito ottenendo una redditività (R.O.I.) inferiore all'onerosità (R.O.D.) delle risorse stesse.
In questo caso il R.O.E. diminuisce all'aumentare dell'indebitamento.\
Quando il R.O.I. è maggiore del R.O.D. significa che l'azienda sta effettuando degli investimenti che rendono più di quanto costi il capitale in prestito, viceversa, se il R.O.D. è superiore al R.O.I., significa che il capitale preso in prestito costa più di quanto rendono gli investimenti realizzati attraverso il medesimo capitale. L'eccessivo uso della leva finanziaria aumenta infatti il rischio di insolvenza poiché il pagamento degli interessi passivi e delle quote in conto capitale è un obbligo.

### Il sistema DuPont
Alcuni rapporti di redditività e di efficienza possono essere collegati tra loro. Ci si riferisce a queste relazioni parlando di sistema DuPont, dal nome dell'impresa chimica che per prima le ha diffuse. 
$$ROI=\frac{Reddito\ operativo}{Attività}=\frac{Reddito\ operativo}{Ricavi}*\frac{Ricavi}{Attività}$$
$$ROS=\frac{Reddito\ netto}{Ricavi}*\frac{Ricavi}{Attività}*\frac{Attività}{Capitale\ netto}$$

### Indicatori di performance delle imprese quotate
#### Il quoziente prezzo utili
È il più generale indicatore di mercato di performance globale:
$$P/E=\frac{Prezzo\ di\ mercato\ dell'azione}{Utile\ netto\ per\ azione}$$
Indica come gli investitori valutano la performance future in termini di quanti euro sono disposti a pagare per un euro di utili. Un valore alto indica che l'impresa ha buone opportunità di crescita. Varia da settore a settore e dipende dalle condizioni generali economiche. Il management non controlla il numeratore.

#### La politica dei dividendi
Il **rendimento azionario**, o *dividend yeld*, è pari al rapporto tra l'ammontare dell'ultimo dividendo pagato e la quotazione dell'azione. All'aumentare del dividend yeld aumenta il potenziale offerto dalla società.
$$Rendimento azionario=\frac{Dividendo\ per\ azione}{Prezzo\ di\ mercato\ dell'azione}$$
Il **payout dei dividendi**, o *payout ratio* è la percentuale di utili che una società destina alla distribuzione di dividendi.
$$Payout dei dividendi=\frac{Dividendi\ distribuiti}{Utile}$$

